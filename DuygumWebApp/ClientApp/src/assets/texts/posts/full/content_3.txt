Psikoterapinin temel prensiplerinde, ifade edilemeyeni ifade etmek, bilinç düzeyinde olmayanı bilinç düzeyine çıkarmak, duygu ve düşünceleri birleştirmek vardır.
İlk iki yaşta konuşma yeteneği daha gelişmemişken dahi zihin kayıttadır. Bu zamanlarda yaşanılanlar, sağ beyine ve bedene kaydolur. Travma sırasında yaşanılanlar da buna benzer şekilde parça parça kaydolur. İki durumda da bir bütünlük yoktur.
Terapide, "Broca Alanı" da dediğimiz beynimizin konuşma ile ilgili bölümünü uyararak, sözcükleri hislere bağlayarak ve danışanların deneyimlerini anlamlı bir şekilde hikayeleştirmesine yardımcı olarak bütünleşmeye destek oluruz.
Bu sayede sağ beyinde kayıtlı olanlar kelimelere dökülerek, hikayeleştirilerek sol beyine aktarılır ve böylece belirsizlikler ortadan kalkar, duygular ifade edilmiş olur. Bu farkındalıkla sorunlar ve duygular daha kontrol edilebilir hale gelir.